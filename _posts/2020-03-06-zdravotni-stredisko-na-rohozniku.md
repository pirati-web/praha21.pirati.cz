---
layout: post
category: blog
title: Zdravotní středisko na Rohožníku
date: '2020-09-23'
author: Michal Kočí
image: articles/2020/2020-09-23-horsky-v-nove-sezone.png
tags:
  - zdravotní středisko
  - Rohožník
  - sídliště
comments: true
---

Zdravotní středisko na Rohožníku bylo jedním z důvodů, proč se někteří z nás (a já také) rozhodli zapojit do komunální politiky. Nebylo nám lhostejné, co se s ním stane a vadilo nám, jak tehdejší vedení obce o celé záležitosti mlžilo. Na veřejnost se dostávaly jen kusé informace a kolikrát ještě překroucené. Jsem a vždy jsem byla proti zrušení zdravotního střediska, neboť si myslím, že na sídlišti, kde je hustější koncentrace obyvatel než ve vilové zástavbě, má svůj smysl. Navíc je dobře dosažitelné i hromadnou dopravou – od konečné autobusu vede široký chodník, což by byl asi největší problém v případě přesunutí polikliniky do Netušilské ulice na Blatově, kde by dopravující se lidé k doktorovi zkomplikovali provoz v jinak poklidné zástavbě domů u lesa. 

Bohužel bychom si my všichni měli uvědomit, že získat nové lékaře, nebo lépe řečeno přesvědčit zdravotní pojišťovny, aby novým lékařům daly smlouvy, je věc nesnadná. V dostupné vzdálenosti, viděno očima pojišťoven, máme zdravotních zařízení více než dost – Klánovice, Černý Most, Úvaly, Jirny. Z tohoto důvodu bych byla opatrná s vizí přestavby střediska na velkou polikliniku. Už nyní zde chybí ortoped, rehabilitace a prázdných prostor je stále více. Je třeba celou budovu pečlivě zrekonstruovat a prostory upravit tak, aby více vyhovovaly každodennímu provozu lékařů a pacientů. Také středisko osobní hygieny by si zasloužilo větší a modernější zázemí. Seniorů mezi námi je stále více a možná je na čase začít si pokládat spíše otázku vybudování zařízení, které by se o ně bylo schopno postarat. Pokusit se získat dotaci na projekt domova s pečovatelskou službou či jiným podobným statusem a ten umístit třeba na Blatov. Ale to jsem již hodně odběhla a zasnila se, nyní se pokusím v krátkosti zrekapitulovat celou historii zdravotního střediska na Rohožníku.

Celá jeho historie se začala psát na počátku let devadesátých. Pamětníci si jistě vzpomenou, že k lékaři si mohli dojít v ulici Novosibřinská (ostatně tam praktické lékařky ordinují dodnes), lékárna byla na křižovatce a na sídlišti byli lékaři rozmístěni v Žárovické ulici v bytových jednotkách. Nakonec došlo k rozhodnutí odkoupit obcí prostory zrušených jeslí v Živonínské ulici a rekonstruovat je do dnešní podoby. Rekonstrukce začala v červnu roku 1994 a od té doby středisko více méně funguje dodnes, v roce 2005 byla budova zateplena. Nicméně prostory ordinací jsou zde malé, stejně tak čekárny pro pacienty. Středisko se nyní vinou dlouhodobé neúdržby a nezájmu rozpadá. Lékaři i pacienti jsou v nejistotě, jaká je čeká budoucnost. Je třeba obrátit se na odborníky, nechat vytvořit odbornou studii rekonstrukce a následně celý objekt opravit. Je třeba zde zachovat lékařskou péči minimálně v rozsahu praktický lékař, pediatr a lékárna, měli bychom se ovšem pokusit zachovat všechny stávající ordinace.

Na Rohožníku je mimo jiné také třeba vyřešit problém s parkovacími místy okolo střediska, což ale nutně neznamená, že musíme bourat vedle stojící kotelnu (která ani není ve vlastnictví obce a která přestane plnit svůj účel po roce 2021). Parkovacích míst je po celém sídlišti dost, stačí se zajít podívat na parkoviště u Rákosníčkova hřiště, kde parkuje vždy jen několik aut. 

Na závěr bych ráda napsala, že oceňuji, že se stávající členové zastupitelstva naší městské části v drtivé většině shodnou, že zdravotní středisko na Rohožníku chtějí zachovat. Byla bych tedy ráda, kdyby nás o následujících krocích vedení obce informovalo v předstihu a neoznamovalo nám je až za pochodu, během jednání zastupitelstva. Jedná se totiž o záležitost týkající se nás všech, všech obyvatel Újezda, a pokud bude v našich silách, rádi přispějeme ke zdárnému vyřešení celé záležitosti. 

B. Charvátová