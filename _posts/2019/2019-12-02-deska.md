---
date: 2019-12-02
category: blog
tags: 
  - Piráti 
  - Digitalizace
layout: post
title: Interaktivní elektronická úřední deska
author: Zuzana Böhmová
authorId: zuzana.bohmova
image: articles/2019/2019-12-02-deska.jpg
---

Úřad městské části Praha 11 přechází na novou, modernější a rychlejší elektronickou úřední desku. Nová deska je umístěna na úřadu městské části ve Vidímově ulici.

*Co to je úřední deska?*<br>
Úřední deska je místo, kde městská část zveřejňuje především obecně závazné vyhlášky a nařízení, protože tím je podmíněna jejich platnost. Reálně na úřední desce najdete informace o struktuře úřadu, vyhlášení volných pracovních míst, pronájmu a prodeji  majetku městské části a mnoho dalších věcí.

*K čemu je to dobré?*<br>
Úřední deska obecně slouží k informování občanů, vždy musí mít fyzickou a elektronickou verzi, ta je dostupná online na webu městské části. Fyzická deska byla do nedávna umístěna na Hájích, celkově tato deska poskytuje prostor přibližně 15 m2. Pokaždé, když bylo nutné něco vystavit, musela úřednice běžet z úřadu na Háje. Většina dokumentů musí být vystavena na úřední desce po dobu 30 dnů, aby byla platná.

*V čem jsou výhody elektronické úřední desky?*<br>
Elektronická úřední deska je interaktivní nástroj, který dokáže prezentovat všechny důležité dokumenty na jednom místě. Její velkou výhodou je, že není omezena fyzickým místem. Není nutné dokumenty tisknout a nosit na Háje, ale lze je okamžitě nahrát do systému. Všechny dokumenty je možné uchovat dlouhodobě, tedy lze zpětně dohledávat i archivované soubory. Aktuální dokumenty jsou na desce zobrazovány 24 hodin denně.
Další výhodou pro úřad je propojení systémů s webovými stránkami a spisovou službou, díky tomu si systémy mohou automaticky stahovat data a šetří tak čas na přípravu zveřejňovaných dokumentů. Desky jsou velmi dobře uživatelsky ovladatelné a mají jednoduché a srozumitelné vyhledávání dokumentů.

*Kolik MČ zaplatí?* <br>
Elektronická úřední deska (2 tabule) stála přibližně 800 tisíc. Již před prázdninami jsme v rámci dotace ESF OPZ (evropský sociální fond, operační program zaměstnanost) zažádali ve výzvě 119 o dotaci s názvem Digitální a přívětivý úřad, jejíž součástí je i pořízení elektronické úřední desky. Zda jsme dotaci obdrželi se dozvíme až v prvním čtvrtletí příštího roku.

