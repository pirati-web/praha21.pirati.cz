---
date: 2019-11-07
category: blog
tags: 
  - Piráti
layout: post
title: Radnice Prahy 11 zažádala o svěření pozemku poblíž metra Roztyly
author: Josef Kocourek
authorId: josef.kocourek
image: articles/2019/2019-11-06-svereni-pozemku-Roztyly.jpg
---


*Radnice městské části Praha 11 dne 4. 11. 2019 přijala usnesení, kterým žádá Magistrát hl. m. Prahy o svěření pozemku parc. č. 3276/4 v k. ú. Chodov. Pozemek se nachází u stanice metra Roztyly, přímo na hranici Krčského lesa.*

Tento pozemek vlastní hl. m. Praha, ale o jeho koupi již delší dobu usiluje soukromý investor. Pozemek je v současné době veden v územním plánu jako [“SO3 - částečně urbanizované rekreační plochy”](http://app.iprpraha.cz/tapp/tms/aplk/urm_apl/regulativ/index.php?kodfp=SO3&area=93246,421936), a je tedy možné jej využít například pro dětské hřiště.

Nedávno ale byl na Praze 11 projednáván první návrh územní studie v okolí metra Roztyly, který v současné podobě navrhuje tuto parcelu změnit na zastavitelnou. Tato studie se stále vytváří a není jasná její finální podoba. Naši zastupitelé se zástavbou této parcely nesouhlasí, a proto jsme proti studii podali [připomínky](https://praha11.pirati.cz/tiskove-zpravy/budouci-podoba-roztyl). Jsme přesvědčeni, že městská část by měla mít možnost sama rozhodovat o výstavbě na pozemcích, které jsou na jejím území a zároveň ve vlastnictví Prahy.

Na základě koaliční dohody proto místostarosta a radní pro územní rozvoj Ing. Martin Sedeke (ODS) připravil a v pondělí předložil materiál, ve kterém městská část žádá magistrát o svěření pozemku, stejně jak to platí i pro okolní pozemky. Ty tak zůstávají v majetku magistrátu, ale městská část se stará o jejich údržbu a rozhoduje, co na nich vznikne.
