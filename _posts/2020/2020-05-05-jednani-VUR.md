---
date: 2020-05-05
category: blog
tags: 
  - Praha 11
  - Výbor pro územní rozvoj a životní prostředí
  - územní rozvoj
layout: post
author: Josef Kocourek
authorId: josef.kocourek
title: Projednávané záměry v nouzovém stavu s online živým přenosem
image: articles/2020/2020-05-05-jednani-VUR.jpg
---
*Dne 28.4. od 17:30 hodin proběhl 13. Výbor pro územní rozvoj a životní prostředí. Z důvodu přetrvávajícího nouzového stavu vyhlášeného vládou ČR, byl výbor předsedkyní svolán jako neveřejný a to v souladu s doporučením usnesení vlády č. 388, která ukládá povinnost dodržovat vzájemné odstupy 2 m . S touto formou jsem souhlasil jen za předpokladu, že bude zveřejněn videozáznam z jednání výboru. Tato podmínka byla dodržena a dokonce byl výbor v reálném čase živě přenášen na youtube MČ Praha 11. Na výboru jsme projednávali dva záměry, ke kterým jsme přijali několik usnesení:*


**Bytový dům Ovčárna** je záměr výstavby soukromého investora na území Jižní Město II v ulici Gregorova. Vzhledem k problematice parkování v této oblasti, výbor doporučil, aby výstavba byla projednávána znovu až po vyhotovení dopravních studií. Zároveň bylo doporučeno, aby **proběhlo veřejné projednávání celého stavebního záměru** a to nejen na některém z dalších jednání výboru, ale i samostatně s investorem. Dál výbor řešil navýšení kapacity parkovacích míst v projektu a náhradu vodního prvku. Současný vodní prvek využívá pitnou vodu, ten nový by měl využívat dešťovou. V ideálním případě by, dle mého názoru, měl být projekt o dvě patra zahlouben (jedno patro garáží navíc a jedno patro na celkové snížení). Tím by se celý projekt dostal na 7-8 nadzemních pater, což je dáno sklonem terénu. <br>
Materiály k projednávanému záměru [ZDE](https://www.praha11.cz/filemanager/files/31873.pdf)

Druhým projednávaným bodem byl **Park Háje - domov pro seniory** na území Jižního Města i v ulici K Milíčovu. Výbor konstatoval, že **s předloženým návrhem nesouhlasí**. Tato stavba nekoresponduje s okolní zástavbou, navíc navrhovaná budova zastavuje téměř celý pozemek. <br>
Materiály k projednávanému záměru [ZDE](https://www.praha11.cz/filemanager/files/31786.pdf)

Na závěr bych jen dodal, že z důvodu fyzické nepřítomnosti občanů na jednání výboru, **nebyla přijata žádná konečná usnesení a v dalších krocích bude zorganizováno veřejné jednání s občany**.

Josef Kocourek

Odkaz na záznam z jednání výboru naleznete [ZDE](https://www.youtube.com/watch?v=wwgpwB3v_HQ)

