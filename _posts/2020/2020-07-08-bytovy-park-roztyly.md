---
date: 2020-07-08
category: blog
tags: 
  - územní rozvoj
  - Roztyly
  - výstavba
layout: post
author: Josef Kocourek
authorId: josef.kocourek
title: Rada stanovila podmínky pro kvalitní budoucí rozvoj Roztyl
image: articles/2020/2020-07-08-bytovy-park-roztyly.jpg
---

*Na Jižním městě existuje řada pozemků soukromých vlastníků, které jsou dle platného územního plánu vhodné k výstavbě. Jedním z takových projektů je i Bytový park Roztyly realizovaný YIT Stavo s.r.o. K jeho poslední verzi architektonické studie přijala Rada městské části Praha 11 stanovisko s požadavky na změny projektu.*
<br>
<br>

Projekt Bytového parku Roztyly budí veliké rozbroje již od svého počátku v roce 2008. Tehdejší starosta Mlejnský (nyní za Jižní město náš domov) rozprodal veřejné pozemky, navíc za velmi nevýhodnou cenu a prosadil na tehdejším magistrátu změnu [územního plánu](https://app.iprpraha.cz/apl/app/vykresyUP/) tak, aby na nich mohl investor postavit dvakrát vyšší domy. Navíc bez jakékoliv diskuse s veřejností. Vše pak bylo stvrzeno v roce 2011 územním rozhodnutím. To sice bylo později soudně napadeno, ale návrh bohužel žalobce stáhl, a tak je toto rozhodnutí stále platné. [Podrobnou historii a popis současného projektu naleznete zde](https://www.praha11.cz/cs/mestska-cast/uzemni-rozvoj-a-regenerace/zamery-na-jiznim-meste/16-bytovy-park-roztyly.html).

Ani v následujících letech bohužel představitelé radnice ani opozice neudělali nic proto, aby se tento projekt zlepšil. Investor tak dále nerušeně pokračoval v plánování stavby a přípravě na stavební řízení. Tudíž je teď na nás, abychom alespoň částečně zkusili předejít negativním vlivům takového projektu. 

Zákon je však na straně soukromých vlastníků, tedy investora a stavitele. Ti mohou požádat o stavební povolení a zahájit tak stavební řízení. Teprve v něm bude moci městská část a majitelé (nikoliv nájemci) vedlejších pozemků a nemovitostí jako účastníci řízení podávat námitky. Bude-li ale vše v souladu s platným územním rozhodnutím, může stavební úřad námitky vyhodnotit jako neoprávněné. Nemůžeme tak např. zastavit výstavbu nebo zpětně změnit územní plán, aniž bychom se tím vystavili riziku žaloby a požadavku na náhrady škody.

Přesto jsme aktivně šli do jednání s investorem a požadovali jsme, aby uspořádal veřejné setkání. To se konalo letošního února a to přímo na místě budoucí výstavby. YIT Stavo zde představilo své plány (celkem jde o 9 bytových domů s celkovým počtem 206 bytů s maximální výškou 6 nadzemních podlaží) a vyslechlo řadu námitek od nás i dalších stran s požadavky na změny ještě předtím, než požádá o stavební povolení.

Investor následně dodal přepracovaný projekt [Bytového parku Roztyly](https://www.praha11.cz/filemanager/files/31175.pdf?fbclid=IwAR1Y5wmxPL5n6hUrlDbDj9BekSxshu9mR95XgIC3lEQytL0oJTZXtBp6uTs), ve kterém provedl několik změn. Zde vítáme především nové zelené střechy a umístění popínavých rostlin z boků budov. Další úprava dle našich připomínek zahrnuje 11 nových parkovacích míst pro rezidenty u příjezdové cesty. Zlepšením záměru je také jeho doplnění o veřejný park s fitness prvky a cyklostezkou.

Tento projekt byl v průběhu května projednáván také na Výboru pro územní rozvoj a životní prostředí, který k němu schválil několik připomínek a podobně se k záměru vyjádřila v minulém týdnu i rada MČ Prahy 11. Své výhrady a připomínky k projektu jsme zaslali investorovi a uložili místostarostovi Martinovi Sedeke jednat s investorem o jeho investici do veřejného prostoru.

**Jaké jsou tedy hlavní připomínky Prahy 11?**

- Přílišná hustota zástavby a nevhodné uspořádání navržených domů, které nekoresponduje s okolní zástavbou. Tedy chceme snížit objem a domy logicky uspořádat.
- Nevhodné dopravní řešení pro část záměru - obslužnost dvou budov (pro IZS, stěhování) je totiž vázána na jiný projekt, který nemá ani platné povolení.
- Nově vzniklou ulici, respektive její jednosměrnost, vnímáme jako problematickou a požadujeme ji obousměrnou.
- Požadujeme zahrnout do projektu prvky občanské vybavenosti (např. obchody, služby, možnosti sportovního vyžití atp.)
- Chceme zachovat co nejvíce stávající perspektivní zeleň.
- Požadujeme, aby investor před zahájením prací zjistil technický stav okolních budov a v případě poškození v důsledku stavby věc řešil s vlastníkem.

**[Celé znění připomínek najdete zde.](https://www.praha11.cz/filemanager/files/32474.pdf)**

Za Piráty bychom také velmi ocenili vstřícný krok ze strany investora snížením výšky budov alespoň o 1 patro. Původní územní plán umožňoval výstavbu pouze do výšky 3 pater, avšak pozměněný plán stanovuje maximální počet podlaží na 6, čehož investor samozřejmě plně využívá.

Přepracovaný návrh by podle našich požadavků měl investor znovu předložit městské části a také jej znovu veřejně projednat s občany. Pokud budou veškeré tyto podmínky splněny, jsme připraveni takový projekt podpořit a urychlit tak výstavbu.

Piráti vnímají kladně tolik potřebnou bytovou výstavbu v Praze, preferujme ovšem výstavbu městských bytů a nepodporujeme ani u nás ani na magistrátu nevhodné změny územního plánu. Každopádně, vždy je třeba myslet i na přínosy pro stávající obyvatele, například zhodnocením okolí jejich domů, další občanskou vybaveností, zlepšení dopravní obslužnosti atp. Respektujeme však také zákony a soukromé vlastnictví, a všichni si musíme uvědomit, že i výstavba našeho domu alespoň na nějakou dobu zhoršila podmínky našim sousedům. 

Oceňujeme vstřícné kroky investora, který by se s námi až do zahájení stavebního řízení nemusel vůbec bavit, ale ví, že je i v jeho zájmu uspokojit zájmy občanů. S některými špatnými rozhodnutími předchozích zástupců radnice nic neuděláme. Věříme však že aktivním a konstruktivním přístupem, využitím práv, která jako mětská část máme, a konečně také otevřeným jednáním s přizváním veřejnosti, dokážeme projekty podstatně vylepšit. 

Máte-li zájem účastnit se budoucích jednáních o tomto projektu či o něm zasílat informace, napište na <josef.kocourek@pirati.cz>.


***Josef Kocurek***<br>
*místopředseda výboru pro územní rozvoj a životní prostředí*
