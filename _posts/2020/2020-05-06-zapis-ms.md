---
date: 2020-05-06
category: blog
tags: 
  - školství
  - digitalizace
layout: post
author: Zuzana Ujhelyiová
authorId: zuzana.ujhelyiova
title: Školství na vlně pirátského programu digitalizace
image: articles/2020/2020-05-06-zapis-ms.jpg
---
**Nad projektem digitalizace přijímacího řízení do mateřských školek se sešli dva radní pro školství. Vít Šimral z Magistrátu hlavního města Prahy a Zuzana Ujhelyiová, radní pro školství Prahy 11. Ve společném rozhovoru rozebírají své zkušenosti.**

Zuzana Ujhelyiová: *„Vítku, s projektem digitalizace zápisů se začalo už dříve, například na Praze 5. Máš zpětnou vazbu z této městské části?“*

Vít Šimral: *„Zápisy do MŠ na Praze 5 jsou prováděny elektronicky již delší dobu. Právě dobrá zkušenost s tímto projektem, kterou nám sdělil tehdejší pirátský starosta městské části Dan Mazur, nás vedla k úvaze, že elektronický způsob zápisu postupně rozšíříme i do dalších městských částí. Jak se tento projekt zdá tobě, jako matce dítěte ve školce?“*

Zuzana Ujhelyiová: *„Jako matku, která chtěla hlásit děti do školky mi vadila představa obíhání školek kvůli vyzvednutí přihlášky, potom odevzdání a ještě sledování stavu přihlášky (a co teprve, když se hlásím do více školek!). S myšlenkou elektronických zápisů jsme vstupovali do komunálních voleb. Potěšilo mě, že se naše plány setkaly na tomto pilotním projektu. Sešla jsem se s ředitelkami našich mateřských školek, projekt jim představila a seznámila je s harmonogramem. Proběhlo několik školení od dodavatele systému a začali jsme vytvářet zcela nové webové stránky. Jaké reakce na nový informační systém registrace jsi zaznamenal ty?“*

Vít Šimral: *„Paní ředitelky školek reagovaly vstřícně. Většina z nich si uvědomila, že jim elektronický způsob zápisu zjednoduší práci. Ve školkách totiž odpadne přepisování údajů z papírových přihlášek, rodiče již nebudou pro informace volat do školky, protože vše uvidí na internetu, a sníží se také počet odvolání nepřijatých dětí, což je pracovně náročný proces. S tím ale souvisí i otázka o ochraně osobních údajů.“*

Zuzana Ujhelyiová: *„Jsem ráda, že se přijímací řízení zjednoduší, zrychlí.Bude také bezpečné z hlediska ochrany osobních údajů. Webové rozhraní totiž obsahuje sekci GDPR a celý systém je v souladu se zákonem o ochraně osobních údajů a nařízení GDPR, stejně jako s další platnou legislativou. Co bys všem nově zapojeným do projektu vzkázal?“*

Vít Šimral: *„Že je to dobrá věc, mnoho let vyzkoušená na Praze 5, a že děkuji za nadšení a vstřícnost, se kterou do toho všichni jdou.“*

Zuzana Ujhelyiová:* „Vzhledem k mimořádné situaci proběhne letošní zápis na doporučení MŠMT bez přítomností dětí i zákonných zástupců a forma elektronického zápisu je vítaným nástrojem. Věřím, že tento nový způsob ocení zejména rodiče. Kdybys měl jmenovat důvody, proč registrovat děti online, jaké by to byly?“*

Vít Šimral: *„Za prvé rodiče budou mít víc informací a přístup k těmto informacím online. Za druhé zápis bude rychlejší a bude se vyřizovat méně odvolání. Za třetí se sníží administrativní náročnost pro školky.“*

Zuzana Ujhelyiová: *„Co si Praha slibuje od zavedení elektronických zápisů? Jaká je vize ohledně digitalizace přijímacího řízení v širším měřítku?“*

Vít Šimral: *„Digitalizace zápisů do MŠ je součástí velkého pirátského projektu digitalizace všech agend státní správy. Školství je dlouhodobě zahlceno administrativou, toto je jedna z cest, jak mu ulevit.“*

Zuzana Ujhelyiová: *„Ještě doplním, že v naší městské části právě probíhá informační kampaň. Na webové stránky našich školek jsme umístili informační banner a instruktážní video, abychom rodičům usnadnili orientaci v systému.”*
