---
date: 2020-07-15
category: blog
tags: 
  - koupaliště
layout: post
author: Jiří Dohnal
authorId: jiri.dohnal
title: Kam s venkovním koupalištěm na Jižním Městě? 
image: articles/2020/2020-07-15-verejne-koupaliste.jpg
---

***Výstavba veřejného koupaliště je časově i finančně náročný projekt, jehož realizace bude trvat několik let. Pirátský starosta Jiří Dohnal inicioval v loňském roce vznik pracovní skupiny, která má prověřit možnosti umístění koupaliště a navrhnout nejvhodnější postup realizace, jak jsme také deklarovali v našem volebním programu.***


> *"Jižní Město si 40 let od svého vzniku zasluhuje otevřít diskusi o vzniku veřejného koupaliště. Piráti chtějí být iniciátorem této diskuse s cílem nalezení vhodného pozemku a zahájení realizace vedoucí k jeho vybudování",* z [volebního programu](https://praha11.pirati.cz/komunalni-volby-2018/program/kultura/) Piráti Praha 11 pro komunální volby 2018.



  <br>

V září roku 2019 byla při UMČ Praha 11 ustavena pracovní skupina “koupaliště”. Tato pracovní skupina je složena ze zástupců politických stran (koaličních i opozičních) a odborníků v dané oblasti z řad úřadu. Cílem této pracovní skupiny je vybrat vhodné místo a způsob realizace venkovního koupaliště.

Téměř po roce přišla pracovní skupina s prvními veřejnými výstupy a koupaliště je tak o krok blíže k realizaci. Venkovní koupaliště by mohlo vzniknout mezi stávajícím bazénem Jedenáctka a sportovní halou TJ JM Chodov podél ulice Mírového hnutí. Nyní je potřeba zjistit, zda umístění vybrané pracovní skupinou je opravdu reálné. Proto výbor pro územní rozvoj a životní prostředí na svém posledním jednání odsouhlasil podklady pro prověřovací studii. Projednání na výboru bylo první veřejné jednání, kde byly výsledky práce pracovní skupiny představeny.<br>
Na záznam z jednání se můžete podívat [ZDE](https://www.youtube.com/watch?v=H-k3wg0xueE)

Jaké jsou výhody tohoto umístění a jak by mohlo koupaliště vypadat? Vybrané místo má výhodu v podobě zázemí a možnosti napojení na stávající bazén Jedenáctka. Výhodný by byl i způsob provozu, kdy na letní období (provozní sezónu) by se celoroční provoz pouze rozšířil. Jednalo by se tedy o venkovní bazén pravděpodobně doplněný o brouzdaliště a vodní herní prvky.

Proč nemůžeme mít taky svou “Lhotku”? Vzhledem k faktu, že Jižní Město je na kopci a nenachází se zde příliš mnoho přírodních zdrojů vody, je realizace přírodního koupaliště velmi složitá. Když si k tomu přidáme ještě faktor vhodného pozemku vlastněného městskou částí nebo magistrátem, zjistíme, že vybudovat přírodní koupaliště na Jižním Městě je téměř nemožné. 

