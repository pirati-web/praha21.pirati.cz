---
date: 2020-06-10
category: blog
tags: 
  - finance
  - digitalizace
  - otevřená radnice
layout: post
author: Zuzana Böhmová
authorId: zuzana.bohmova
title: Veřejné finance viditelné všem už i na Praze 11
image: articles/2020/2020-06-10-city-vizor.jpg
---


**Zajímá-li Vás, jak Praha 11 hospodaří, najdete všechny související informace na jednom místě. Za co radnice Jižního Města utrácí, jakým dodavatelům proplácí faktury nebo jaké jsou příjmy městské části.**

**[CityVizor Prahy 11](https://cityvizor.praha.eu/praha11/prehled?fbclid=IwAR30BtAHcqv3IqrDIoBQr0k6JB07BL72veNOLnuT41GtaAfYLS-9K2cECWc)**

Na podzim loňského roku spustil Magistrát hl. m. Prahy aplikaci CityVizor na stránkách cityvizor.praha.eu. Zde naleznete graficky i datově znázorněné finanční toky města a dnes už i městských částí, tedy i Prahy 11.

Obdobné aplikace, takzvané rozklikávací rozpočty, nabízí několik různých firem. Proč tedy ze všech možností vybral magistrát právě CityVizor? Cityvizor je aplikace vyvinutá na Ministerstvu financí, které ji následně uvolnilo jako open-source. Výhodou tohoto řešení je jeho cena. Kód aplikace, včetně uživatelského rozhraní, provázaní s úřední deskou a registrem smluv je zdarma. Aplikaci pro Prahu provozuje městská společnost Operátor ICT.

Praha šla v transparentnosti veřejných financí ještě dál a rozhodla se zdarna poskytnout aplikaci na svých webových stránkách i pro jednotlivé městské části. *„Naším cílem je, aby CityVizor měly nasazeny všechny městské části v Praze. Přehled veřejných financí za celé město by tak byl na jednom místě a v jednotné grafické podobě. Pro veřejnost by se tak zvýšila přehlednost rozpočtů a jejich čerpání, zároveň by bylo možné vytvářet například aplikace srovnávající výdaje jednotlivých městských částí za stejné věci,“* představuje své záměry radní hl. m. Prahy pro bydlení a transparentnost Adam Zábranský (Piráti).

