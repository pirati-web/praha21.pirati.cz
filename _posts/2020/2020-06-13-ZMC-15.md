---
date: 2020-06-13
category: blog
tags: 
  - ZMČ
  - dotace
  - finance
  - ALS
  - AR Delta
  - Vojtíškova
layout: post
author: Zuzana Böhmová
authorId: zuzana.bohmova
title: Informace k 15. jednání zastupitelstva městské části Praha 11
image: articles/2020/2020-06-13-ZMC-15.jpg
---


*Včera se odehrálo další jednání zastupitelstva městské části Praha 11. Jako obvykle se konalo od 9.00 ráno do pozdních nočních hodin.*
Zastupitelstvo na svém jednání schválilo závěrečné účetnictví městské části za rok 2019. V loňském roce se na Jižním Městě rozjelo několik projektů, které jsou v celém závěrečném účtu a plnění finančního plánu hospodářské činnosti nejvýraznější. Mezi tyto projekty patří rekonstrukce bývalé ubytovny Sandra a dostavba Starochodovské školy.

Dalšími body na jednání byly například přidělení dotačních programů. Z oblasti sociální byly přiděleny dotace například na projekty osobní asistence, služby pro osoby se zdravotním postižením, služby pro neslyšící, programy pro děti ohrožené sociálním vyloučením, mladé rodiny a další. Z oblasti zdravotnictví byly přiděleny dotace například na projekty speciální dopravy pro vozíčkáře, ošetřovatelskou péči, domácí hospic. Schváleny byly i programy protidrogové politiky.

V oblasti životního prostředí byly přiděleny dotace na projekty především z oblasti ekologického vzdělávání, městského kompostování a pěstování, záhonky ve školkách, kynologický areál. Z oblasti kultury byly schváleny dotace pro pěvecký sbor, na kulturní akce v KCMT (komuniktní centrum Matky Terezy) a volnočasovém centru Filipovka, mezigenerační kulturní aktivity, kde se setkávají senioři a děti, výtvarné setkání a workshopy v prostorách Chodovské tvrzi, divadelní aktivity pro děti a seniory, pamětníci Prahy 11 promlouvají, činnost ochotnického divadla, činnost Music Club Jižák.

Při interpelacích přišlo mnoho občanů, především kvůli nástavbě kotelny Vojtíškova. Na jednání bylo dohodnuto setkání s občany z dané oblasti a investora projektu na půdě radnice, v pravděpodobném termínu 23. 6. 2020.

Zároveň zastupitelstvo odhlasovalo další materiál vedoucí k vybudování Arény ledových sportů a posunulo ji tedy blíže k realizaci. Ta by měla začít po prázdninách 2020. Areál bude sloužit nejen k výuce bruslení pro místní děti, ale také pro výuku curlingu, hokeje nebo krasobruslení.
