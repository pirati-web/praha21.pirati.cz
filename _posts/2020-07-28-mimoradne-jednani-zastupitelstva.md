---
layout: post
category: blog
title: Mimořádné jednání zastupitelstva Prahy 21 na téma parkování v Klánovicích a směna pozemků se Spirit Finance, a.s. (červen 2020)
date: '2020-07-28'
authorId: blanka.charvatova
image: articles/2020/2020-07-23-parkovani-v-lese-u-klanovickeho-nadrazi.jpg
tags:
  - mimořádné jednání zastupitelstva
comments: true
---

V pondělí 15.6.2020 se uskutečnilo mimořádné jednání zastupitelstva Prahy 21 svolané zastupiteli PIRÁTŮ A STAN PRO ÚJEZD a Otevřeného Újezda.

Současnému vedení městské části dlouhodobě vytýkáme nekomunikaci s námi zastupiteli a neustále žádáme o zpřístupnění všech podkladů a informací, což je naprostou samozřejmostí ve všech obcích, které chtějí být transparentní, nikoli jen deklarativně. Bohužel my se o krocích, které obec činí, stejně jako o o plánech, které obec má a které mohou do budoucna nevratně změnit tvář Újezda nad Lesy, dozvídáme jen z diskusí na sociálních sítích (a to ještě v uzavřených skupinách, do kterých nemá každý přístup) či z článků v újezdském zpravodaji. Tato situace je neudržitelná a snažíme se ji změnit.

Od ledna do května tohoto roku jsme opakovaně žádali pana starostu Milana Samce (ODS) o schůzku, naše výzvy zůstaly bohužel bez jakékoliv odpovědi, proto nám nezbylo nic jiného než svolat mimořádné zastupitelstvo.

Na programu byly jen dva body – parkování v lese u klánovického nádraží a směna pozemků se společností Spirit Finance, a.s.

Důkazem zájmu o navržená témata byla i vyšší účast občanů na včerejším jednání, přestože je starosta svolal již v 11 hodin a mnozí se museli uvolnit z práce. Občané se aktivně zapojili do diskuse a vyjádřili jasně svůj názor (například, že do Újezda nechtějí přitáhnout další auta a že mají velký zájem o urychlené dobudování hřiště na Blatově). Všem, kteří přišli, moc děkujeme!

Mimořádné zastupitelstvo přineslo jistá pozitiva – konečně se otevřela diskuze nad některými zásadními problémy Újezda, dozvěděli jsme se část informací, pan starosta přislíbil zorganizovat schůzku zastupitelů se společností Spirit Finance.

Nicméně koalice, mnohdy s převahou pouhého jednoho hlasu, zamítla všechny naše návrhy usnesení, ve kterých jsme žádali například zpřístupnění informací nebo veřejné projednání směny pozemků na Blatově.