---
date: 2018-09-21
category: blog
tags:
  - piráti
  - listy
  - praha 11
layout: post
title: Úvodník kandidáta na starostu Prahy 11 Jiřího Dohnala
author: Jiří Dohnal
authorId: jiri.dohnal
image: articles/2018/2018-09-21-uvodnik-kandidata.jpg
---

Podzim se pomalu blíží a s ním i termín letošních komunálních voleb, který připadá na pátek 5. a sobotu 6. října 2018. Piráti na Praze 11 jdou v těchto volbách se samostatnou kandidátkou a všech 45 kandidátů se bude ucházet o Vaši podporu a přízeň do zastupitelstva naší městské části.

Sestavili jsme kvalitní tým, jehož členové chtějí pracovat ve Váš prospěch – ve prospěch obyvatel Jižního Města. Nemáme žádnou korupční historii, nejsme propojeni s nikým, kdo by mohl v budoucnu ovlivňovat naše rozhodnutí. Prosazujeme transparentnost, efektivitu v rámci hospodaření se svěřeným majetkem a financemi, otevřenou radnici a její digitalizaci, ochlazovaní města pomocí zeleně a její ochranu, zlepšení podmínek pro parkování automobilů a další témata prospěšná pro občany Prahy 11, která najdete v našem programu. Chceme řídit naši městskou část s „čistým štítem“. Zkrácenou verzi našeho programu pro období 2018 až 2022 naleznete uvnitř tohoto vydání, celý program najdete na našich webových stránkách.

V minulém vydání Pirátských listů jsem uvedl, že připravujeme nové webové stránky. Díky našemu kolegovi (Honzo, díky moc) již spatřily světlo světa a jsou Vám plně k dispozici. Naleznete zde aktuální informace o našich aktivitách; například kalendář akcí nebo články, ve kterých Vás informujeme, co se nám již povedlo realizovat. V nedávné době jsme uklidili veřejný prostor okolo fontány a sousoší „Rodina“ od Luboše Růžičky u OD Blankyt (Matúškova ul.), v těchto aktivitám budeme i nadále pokračovat. Adresa našich stránek je praha11.pirati.cz.
Nyní se budeme potkávat po celém Jižním Městě. Chceme s Vámi vést dialog o budoucí podobě naší městské části. Vzájemná komunikace s lidmi je totiž pro budoucí rozvoj velmi důležitá. Těšíme se na setkání s Vámi a na Vaše názory.

Co říci závěrem? Pojďme společně změnit správu veřejných záležitostí na Jižním Městě, která bude odpovídat potřebám 21. století. Piráti na Praze 11 jsou na tuto variantu připraveni a chtějí ji realizovat. Přeji Vám šťastnou ruku u volebních uren.

---

Pirátské listy Praha 11 [ke stažení zde](/assets/pdf/2018-07-10-praha-11.pdf) (velikost 10 Mb).

- - -